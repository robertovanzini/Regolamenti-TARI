*AREA FINANZIARIA, TRIBUTI E PERSONALE*

#####DELIBERAZIONE DI CONSIGLIO n. 37 del 28/09/2020
<br>
*OGGETTO: Approvazione del nuovo "Regolamento comunale per la disciplina della tassa rifiuti (TA.RI.)", di cui all'art.1 comma 641 e ss. della legge n. 147/2013 e ss.mm.ii.*
<br>
Vista la delibera di consiglio n. 69 del 20/12/2019, di approvazione del Documento Unico di Programmazione 2020-2022, ai sensi dell’allegato n. 4/1 del D. Lgs. 23/6/2011 n. 118” e la Deliberazione C.C. n. 70 adottata dal Consiglio Comunale in data 20/12/2019, avente ad oggetto:“ Approvazione dello schema di Bilancio di previsione triennale 2020-2022”;
<br>
vista la Deliberazione G.C. n. 01  del 08/01/2020, avente ad oggetto “Approvazione Piano esecutivo di Gestione (P.E.G.) – Parte contabile anno 2020-2022”, con la quale sono state definitivamente assegnate le risorse relative all’esercizio 2020;
<br>
Richiamato il vigente regolamento TARI, approvato con deliberazione consiliare n. 48 del 23/07/2014, avente ad oggetto “  Approvazione del Regolamento per l’applicazione della nuova tassa sui rifiuti (TA.RI.) di cui all’art. 1 comma 641 e ss. della legge 147/2013 e s.m.i. “, successivamente  modificato con deliberazione consiliare n. 28 del 04/06/2015 e n. 30 del 27/07/2020;
<br>
Ricordato che l’art. 1 commi da  738 a 783 della Legge n. 160 del 27/12/2019 abolisce la IUC, imposta unica comunale di cui alla legge 27 dicembre 2013, n. 147, che racchiudeva al suo interno IMU-TARI e TASI, ad eccezione delle disposizioni relative alla tassa sui rifiuti (TARI) , motivo per cui la TARI costituisce ora un tributo autonomo e non esiste più in qualità di componente della IUC;
<br>
Dato atto che:
<br>
*l'art 15 bis, del D.L. 34/2019 avente ad oggetto :” Efficacia delle deliberazioni regolamentari e tariffarie relative alle entrate tributarie degli enti locali”, va a sostituire l’art. 13, commi 15 a 15 ter del D.L. n. 201/2011 e testualmente recita:
<br>
il comma 15 è sostituito dal seguente:
*«15. A decorrere dall'anno di imposta 2020, tutte le delibere regolamentari e tariffarie relative alle entrate tributarie dei comuni sono inviate al Ministero dell'economia e delle finanze - Dipartimento delle finanze, esclusivamente per via telematica, mediante inserimento del testo delle stesse nell'apposita sezione del portale del federalismo fiscale, per la pubblicazione nel sito informatico di cui all'articolo 1, comma 3, del decreto legislativo 28 settembre 1998, n. 360…»; 
dopo il comma 15 sono inseriti i seguenti:
omississ…

15-ter. A decorrere dall'anno di imposta 2020, le delibere e i regolamenti concernenti i tributi comunali diversi dall'imposta di soggiorno, dall'addizionale comunale all'imposta sul reddito delle persone fisiche (IRPEF), dall'imposta municipale propria (IMU) e dal tributo per i servizi indivisibili (TASI) acquistano efficacia dalla data della pubblicazione effettuata ai sensi del comma 15, a condizione che detta pubblicazione avvenga entro il 28 ottobre dell'anno a cui la delibera o il regolamento si riferisce; a tal fine, il comune è tenuto a effettuare l'invio telematico di cui al comma 15 entro il termine perentorio del 14 ottobre dello stesso anno. I versamenti dei tributi diversi dall'imposta di soggiorno, dall'addizionale comunale all'IRPEF, dall'IMU e dalla TASI la cui scadenza è fissata dal comune prima del 1° dicembre di ciascun anno devono essere effettuati sulla base degli atti applicabili per l'anno precedente. I versamenti dei medesimi tributi la cui scadenza è fissata dal comune in data successiva al 1° dicembre di ciascun anno devono essere effettuati sulla base degli atti pubblicati entro il 28 ottobre, a saldo dell'imposta dovuta per l'intero anno, con eventuale conguaglio su quanto già versato. In caso di mancata pubblicazione entro il termine del 28 ottobre, si applicano gli atti adottati per l'anno precedente.”

Vista altresì la deroga al termine di pubblicazione sul MEF per il solo anno 2020 che ne posticipa la data al 31/10/2020, ai sensi del comma 3-bis, dell’art. 106 del dl 34/2020, introdotto nella fase di conversione in legge del decreto;

Considerato che l’art. 1 comma 527 della Legge di Bilancio 2018, n. 205 /2017 , al fine di armonizzare le tariffe del settore, ha attribuito all'Autorità per l'energia elettrica, il gas e il sistema idrico (ARERA) numerose competenze, fra cui:
emanazione di direttive per la separazione contabile e amministrativa della gestione, la valutazione dei costi delle singole prestazioni, anche ai fini della corretta disaggregazione per funzioni, per area geografica e per categorie di utenze, e definizione di indici di valutazione dell'efficienza e dell'economicità delle gestioni a fronte dei servizi resi; 
definizione dei livelli di qualità dei servizi, sentiti le regioni, i gestori e le associazioni dei consumatori, nonché vigilanza sulle modalità di erogazione dei servizi; 
diffusione della conoscenza e della trasparenza delle condizioni di svolgimento dei servizi a beneficio dell'utenza; 
tutela dei diritti degli utenti, anche tramite la valutazione di reclami, istanze e segnalazioni presentati dagli utenti e dai consumatori, singoli o associati; 
definizione di schemi tipo dei contratti di servizio di cui all'articolo 203 del decreto legislativo 3 aprile 2006, n. 152; 
predisposizione ed aggiornamento del metodo tariffario per la determinazione dei corrispettivi del servizio integrato dei rifiuti e dei singoli servizi che costituiscono attività di gestione, a copertura dei costi di esercizio e di investimento, compresa la remunerazione dei capitali, sulla base della valutazione dei costi efficienti e del principio « chi inquina paga »; 
fissazione dei criteri per la definizione delle tariffe di accesso agli impianti di trattamento; 
approvazione delle tariffe definite, ai sensi della legislazione vigente, dall'ente di governo dell'ambito territoriale ottimale per il servizio integrato e dai gestori degli impianti di trattamento; 
verifica della corretta redazione dei piani di ambito esprimendo osservazioni e rilievi; 
formulazione di proposte relativamente alle attività comprese nel sistema integrato di gestione dei rifiuti da assoggettare a regime di concessione o autorizzazione in relazione alle condizioni di concorrenza dei mercati; 
formulazione di proposte di revisione della disciplina vigente, segnalandone altresì i casi di gravi inadempienze e di non corretta applicazione; 
predisposizione di una relazione annuale alle Camere sull'attività svolta.




Dato atto che le principali differenze con il precedente regolamento sono quindi relative alla necessità di aggiornare il suddetto regolamento in ragione:

di quanto disposto dalle delibere n. 443/2019 e n. 238/2020 di ARERA che hanno definito i criteri di riconoscimento dei costi efficienti di esercizio e di investimento del servizio integrato dei rifiuti, per il periodo 2018-2021;
dell’art.6 della deliberazione ARERA n. 443/2019, il quale disciplina la procedura di approvazione del Piano economico Finanziario del servizio di gestione dei rifiuti, prevedendo in particolare che l’Ente territorialmente competente (ATERSIR) assuma le pertinenti determinazioni e provveda  a trasmettere all’Autorità (ARERA) la predisposizione del piano economico finanziato e i corrispettivi del servizio integrato dei rifiuti, o dei singoli servizi che costituiscono attività di gestione, in coerenza con gli obiettivi definiti. L’Autorità verifica la coerenza e la regolarità degli atti, dei dati e della documentazione trasmessa e, in caso di esito positivo, conseguentemente approva, ferma restando la facoltà di richiedere ulteriori informazioni. Fino all’approvazione da parte di ARERA si applicano, quali prezzi massimi del servizio, quelli determinati dall’Ente territorialmente competente.
Introduzione di specifiche agevolazioni per il solo anno 2020 per l’emergenza COVID-19.

Tenuto conto che nel territorio in cui opera il Comune di San Clemente è presente ed operante l’Agenzia Territoriale dell’Emilia Romagna per i servizi idrici e rifiuti, (ATERSIR), istituita con L.R. 23/2011 “Norme di organizzazione territoriale delle funzioni relative ai Servizi pubblici locali dell’Ambiente” e che pertanto svolge le funzioni di Ente territorialmente competente previste dalla deliberazione ARERA 443/2019;

Richiamate le deliberazioni di ARERA:
n. 57 del 03/03/2020, contenente semplificazioni procedurali in ordine alla disciplina tariffaria del servizio integrato dei rifiuti e avvio di procedimento per la verifica della coerenza regolatoria delle pertinenti determinazioni dell’ente territorialmente competente
n. 158 del 5/05/2020 rubricata “Adozione di misure urgenti a tutela delle utenze del servizio di gestione integrata dei rifiuti, anche differenziati, urbani ed assimilati, alla luce dell’emergenza da Covid-19”, che prevede tra l’altro l’adozione di alcune prime misure di tutela straordinarie e urgenti volte a mitigare, per quanto possibile, la situazione di criticità e gli effetti sulle varie categorie di utenze derivanti dalle limitazioni introdotte a livello nazionale o locale dai provvedimenti normativi adottati per contrastare l’emergenza da COVID-19;
n. 238 del 23/6/2020 che introduce elementi di flessibilità e nuove facoltà per gli enti territorialmente competenti (Etc) tese alla mitigazione dell'impatto dell'emergenza sull'equilibrio economico e finanziario del servizio di gestione dei rifiuti, per garantire continuità nella fornitura di servizi essenziali nonché il mantenimento di adeguati livelli qualitativi del servizio;

Tenuto conto delle conseguenze dell’emergenza epidemiologica in atto a causa della diffusione del virus COVID-19 e dei provvedimenti emergenziali emanati dal Governo e dalle Autorità locali, che hanno determinato un inevitabile rallentamento nel processo di definizione e validazione del piano finanziario del servizio integrato di gestione dei rifiuti, già reso complesso dall’introduzione con decorrenza dall’anno 2020 delle nuove regole fissate dall’ARERA;

Rilevato che alla data odierna non risulta ancora validato dal competente Ente di Governo dell’ambito il piano finanziario del servizio integrato dei rifiuti per l’anno 2020;

ATERSIR in collaborazione con ANCI Emilia Romagna ha emanato in data 9 Giugno 2020 delle indicazioni operative per l’attuazione della delibera ARERA n. 158/2020 in cui tra l’altro si prevede che i Comuni che si avvalgono della facoltà di cui all’ art. 107 comma 5 del D.L 18/2020 possono legittimamente attuare la prescrizione di cui alla deliberazione di ARERA mediante una riduzione percentuale della quota variabile senza intervenire sui coefficienti Kd delle categorie costrette alla chiusura in modo comunque da raggiungere gli obiettivi prefissati dall’Autorità senza modificare l’articolazione tariffaria ;

Dato atto che:

il comma 660 della legge n. 147 del 2013 prevede espressamente:
che il Comune possa deliberare “ulteriori riduzioni ed esenzioni” rispetto a quelle già previste dalla normativa (ed elencate nel comma 659);
che dette riduzioni/esenzioni debbano essere deliberate con regolamento di cui all’art. 52 del d.lgs. n. 446 del 1997;
Viste le varie misure introdotte in più occasioni dal Governo finalizzate al contenimento e alla gestione dell’epidemia da COVID –19, ed in particolare:
il decreto-legge 23 febbraio 2020, n. 6, convertito, con modificazioni, dalla legge 5 marzo 2020, n. 13 e poi abrogato (ad eccezione degli articoli 3, comma 6-bis, e 4) dall’articolo 5 del decreto-legge 25 marzo 2020, n. 19; 

il DPCM 8 marzo 2020 pubblicato nella Gazzetta Ufficiale Serie Generale n. 59 del 08/03/2020, che ridefinisce le misure che, in attuazione del D.L. 23 febbraio 2020, n. 6, devono essere adottate per contenere la diffusione del virus COVID-19; 

il decreto-legge 17 marzo 2020, n. 18, recante “Misure di potenziamento del Servizio sanitario nazionale e di sostegno economico per famiglie, lavoratori e imprese connesse all’emergenza epidemiologica da COVID-19”, c.d. decreto “Cura Italia” convertito, con modificazioni, dalla legge 29 aprile 2020, n. 110; 
il decreto-legge 25 marzo 2020, n. 19, convertito, con modificazioni, dalla legge 22 maggio 2020, n. 35, recante “Misure urgenti per fronteggiare l’emergenza epidemiologica da COVID-19”,
il decreto-legge 19 maggio 2020, n. 34, recante Misure urgenti in materia di salute, sostegno al lavoro e all'economia, nonche' di politiche sociali connesse all'emergenza epidemiologica da COVID-19, 
il DPCM 11 giugno 2020 Ulteriori disposizioni attuative del decreto-legge 25 marzo 2020, n. 19, recante misure urgenti per fronteggiare l'emergenza epidemiologica da COVID-19, e del decreto-legge 16 maggio 2020, n. 33, recante ulteriori misure urgenti per fronteggiare l'emergenza epidemiologica da COVID-19
Dato atto che per l’annualità di competenza 2020 si ritiene opportuno introdurre una riduzione tariffaria prevista dalla deliberazione di ARERA n. 158/2020, applicando il comma 660 della legge n. 147 del 2013 per quelle categorie di utenze non domestiche, regolarmente iscritte in tassa, che a causa della situazione emergenziale determinata dalla pandemia COVID-19 siano state costrette a sospendere la loro attività, a seguito dei provvedimenti nazionali e regionali che ne hanno disposto la sospensione parziale o totale, definendo i seguenti criteri:
con riferimento al periodo medio di chiusura delle utenze non domestiche (UND), la percentuale base di sconto utilizzata (sconto su base annuale), alla modalità i concessione e alla copertura, si ritiene di demandare alla Giunta Comunale la facoltà di stabilire la specifica disciplina.  
la percentuale di sconto sarà applicata alla quota variabile complessiva della TARI 2020, direttamente legata ai servizi di raccolta, trasporto e smaltimento di rifiuti, differenziati ed indifferenziati, che hanno subito diminuzioni a causa del lockdown per Covid19;
le Utenze non domestiche (UND) sono state classificate, coerentemente con la suddivisione per categorie enucleate dal D.P.R. 158/99, sulla base dei codici ATECO indicati sia nell’Allegato 1 della Delibera ARERA n. 158/2020, sia nei provvedimenti governativi citati in premessa. 
Si perviene, quindi, alle casistiche previste dall’Art 29 bis dell’allegato Regolamento e cosi articolata:
per le utenze non domestiche sottoposte a sospensione obbligatoria in ottemperanza dei DPCM emanati per il COVID-19 indicate nella tabella 1a e 1b dell’allegato A alla delibera n. 158/2020 di ARERA, verrà concesso uno sconto percentuale calcolato sulla tassa, relativamente alla quota variabile, al netto delle riduzioni già esistenti, in funzione del periodo di chiusura; 
per le utenze non domestiche che sono state costrette dalle misure restrittive a restare chiuse per un periodo di tempo più ampio rispetto a quelle del precedente punto a), indicate nella tabella 2 dell’allegato A alla delibera n. 158/2020 di ARERA, verrà concesso un maggiore sconto percentuale sulla quota variabile al netto delle riduzioni esistenti, in funzione del periodo di chiusura;
per le utenze non domestiche non soggette a sospensione obbligatoria per emergenza COVID, come elencate nella Tabella 3, allegato A alla delibera ARERA n. 158/2020, che abbiano effettuato una chiusura su base volontaria, l’eventuale agevolazione sarà concessa solo previa apposita istanza da presentarsi entro il termine stabilito da apposita disciplina di Giunta;
Gli sconti di cui alle lettere a) e b) dell’elenco sopra riportato, saranno concessi senza la necessità di presentazione di alcuna istanza, ferma restando la potestà di effettuare il recupero delle riduzioni riconosciute d’ufficio, ma non spettanti.”

Dato atto che si prevede di dare copertura alle agevolazioni sopra introdotte mediante il trasferimento erariale previsto dall’art.106 e 112 bis del decreto legge n. 34/2020, convertito con modificazioni dalla legge 17 luglio 2020, n. 77.

Ritenuto altresì, per l’anno 2020, data l’indeterminatezza attuale del PEF 2020 e delle riduzioni da assegnare, di demandare ad apposita delibera consiliare la scadenza della terza rata a conguaglio TARI di cui ai commi 1 dell'art. 36 del vigente regolamento della TARI, come da modifica al medesimo articolo prevista nell’allegato A) alla presente;

Preso atto:
di quanto disposto dall'art.53 comma 16 della L.388/2000, secondo cui il termine per deliberare le aliquote e le tariffe dei tributi locali, nonché per approvare i regolamenti relativi alle entrate degli enti locali, è stabilito entro la data fissata da norme statali per la deliberazione del bilancio di previsione.
che ai sensi dell’art. 138 del Decreto Legge 19 maggio 2020, n. 34 è stato previsto l’allineamento dei termini approvazione delle tariffe e delle aliquote TARI e IMU con il termine di approvazione del bilancio di previsione 2020 ossia al 31/7/2020 (ora differito al 30.09.2020 con la conversione in Legge del D.L. Rilancio 34/2020);

Considerato infine che:

i regolamenti sulle entrate, anche se approvati successivamente all'inizio dell'esercizio purché entro il termine di cui sopra, hanno effetto dal 1° gennaio dell'anno di riferimento;

sulla base del combinato disposto delle suddette previsioni (art.13 commi 15 e 15ter D.L.201/11 e art.53 comma 16 L.388/2000) il regolamento in oggetto, così come modificato dalla presente delibera, una volta inserito nell'apposita sezione del Portale del federalismo Fiscale troverà applicazione a decorrere dal 01/01/2020;

Visto l'art. 42, comma 2, lettere b) ed f) del D. Lgs. 18/8/2000, n. 267;

Preso atto, ai sensi dell'art. 49, comma 1, del D.Lgs. 18 agosto 2000, n. 267, così come modificato dal D.L. 174/2012, del parere favorevole in ordine alla regolarità tecnica e contabile, espresso dal Responsabile dell'Area Finanziaria;

Preso atto del parere favorevole del Revisore dei conti, ai sensi dell'art. 239 del D.Lgs. 18.08.2000, n. 267, così come modificato dal D.L. n. 174/2012;

Visti:

l'art.1 commi 641 e ss. della Legge 147/13 e ss.mm.ii., tra cui il D.L.16/14 del 06/03/14 e la relativa legge di conversione con modifiche (legge 68/14);
il DPR 158/99 così come modificato, da ultimo, dall'art.58-quinquies del D.L.124/19 convertito con
modificazioni dalla L.157/19;
gli articoli 52 del D.Lgs.446/97 e art.7 del D.Lgs.267/2000 in tema di potestà regolamentare del Comune;
l'art.1 commi 738 e 780 della L.160/19;

Su proposta dell'Area Finanziaria;

PROPONE

DI DARE atto che quanto indicato in premessa costituisce parte integrante e sostanziale del dispositivo del presente provvedimento;

DI APPROVARE per i motivi espressi in premessa, il nuovo "Regolamento comunale per la disciplina della tassa rifiuti (TA.RI.)", di cui all'art.1 comma 641 e ss. della legge n. 147/2013 e ss.mm.ii., cosi come risulta dal nuovo testo regolamentare, di cui all’allegato A) al presente atto, che forma parte integrante e sostanziale di questa delibera;

DI DARE ATTO che, per le motivazioni esposte in premessa, la predetta modifica al citato Regolamento avrà efficacia a decorrere dall'1/1/2020, a seguito della pubblicazione sul sito del Ministero dell'economia e delle finanze;

DI DEMANDARE alla giunta comunale l’elaborazione della specifica disciplina per l’erogazione delle agevolazioni TARI a favore delle utenze non domestiche interessate dalla sospensione delle attività per emergenza sanitaria COVID-19, con particolare riferimento alla copertura ed alla modalità di concessione, applicando eventualmente criteri omogenei per fattispecie;

DI TRASMETTERE, a norma dell’art. 13, comma 15 e 15 ter, del D.L. 201/2011 come modificato dal D.L. 34/2019, cd. “Decreto Crescita”, la presente deliberazione e copia del Regolamento approvato al Ministero dell’Economia e delle Finanze, Dipartimento delle Finanze, entro il termine perentorio del 31 ottobre, in deroga al termine ordinario del 14 ottobre per il solo anno 2020;
DI DICHIARARE che il presente regolamento sarà soggetto a doppia pubblicazione all’albo pretorio on line , ai sensi dell’art.78 dello Statuto Comunale;
